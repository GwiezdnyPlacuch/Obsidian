Mickiewicz pisał IV cz. Dziadów w Kownie, w latach 1820-1821. Utwór został opublikowany w 1823 r. w drugim tomie *Poezji*, wraz z II częścią dramatu. Stąd pochodzi nazwa obu części: *Dziady wileńsko-kowieńskie*. IV cz. Dziadów jest literackim zapisem stanu ducha i uczuć Mickiewicza związanych z nieszczęśliwą miłością do Maryli Wereszczakówny. Przeżycia osobiste stały się dla poety tworzywem dramatu, w którym mógł zamanifestować swój romantyczny światopogląd.
Miejscem akcji jest dworek szlachecki w Soplicowie na Litwie i jego najbliższa okolica: zrujnowany zamek Horeszków, karczma Jankiela, zaścianek w Dobrzynie.

Adam Mickiewicz, przedstawiając Soplicowo - ukazał staropolskie obyczaje, tradycje i przywary szlachty panujące w dawnej Polsce. Pragnął uświadomić Polakom, iż mimo wdzierania się w rodzimą kulturę kultury francuskiej, są miejsca, gdzie pozostają stare zwyczaje i kwitnie "patriotyzm". W pięknym "pobielanym" dworku brama była "na wciąż otwarta" - było to symbolem gościnności mieszkańców. Wewnątrz znajdowały się liczne portrety polskich dowódców wojsk, stare meble, a wśród nich - piękny zegar kurantowy, z którego wydobywała się melodia "Mazurka Dąbrowskiego". Zwyczajami szlachty były licznie organizowane polowania i grzybobrania, które odbywały się zawsze tak samo. Polowania rozpoczynały się wraz ze wschodem słońca. Poprzedzone były mszą św. w intencji udanych łowów. Kończone były "koncertem" na rogu oraz wystawnym posiłkiem, na którym nie mogło zabraknąć staropolskich dań, między innymi bigosu. Mieszkańcy dworku pomimo wdzierającej się kultury francuskiej nosili polskie stroje - Sędzia ubrany był w piękny, staropolski kontusz. Pracę chłopów we dworku dyktował rytm dnia i nocy. W momencie, gdy zachodziło słońce roboty w polu kończyły się, pomimo ich niedokończenia.

"Ostoja polskości", jaką jest Soplicowo, to nie tylko wystrój wnętrza i wygląd osób, lecz również głęboki patriotyzm panujący wśród mieszkańców i szlachty zaściankowej. Ks. Robak - Jacek Soplica dawny domownik dworku planuje i próbuje zorganizować ruch narodowowyzwoleńczy. Pragnie zjednoczyć Sopliców, Horeszków i braci Dobrzyńskich. Główny jego cel nie zostaje zrealizowany, ale pomimo to doprowadza do pojednania zwaśnionych stron. W obliczu bliskiego zagrożenia - Moskali będących w Soplicowie wszyscy stają mężnie do walki w obronie swoich dawnych nieprzyjaciół.

Kolejnym znakomitym przykładem na to, że Soplicowo to "ostoja polskości" jest koncert Jankiela. Podczas zaślubin Tadeusza z Zosią cymbalista zagrał piękny koncert, w którym można było doszukać się licznych odwołań historycznych. Takimi wydarzeniami z historii Polski była między innymi rzeź Pragi, utworzenie Legionów Polskich we Włoszech, uchwalenie Konstytucji 3 Maja, Targowica, utworzenie hymnu narodowego Polski - "mazurka Dąbrowskiego". Podczas zaślubin młodej pary do tańca grany był polonez - staropolski taniec, a na wesele zaproszeni byli wszyscy. Nie tylko mieszkańcy dworku, ale także szlachta zaściankowa i soplicowscy chłopi. Zosia zgodziła się nawet na uwłaszczenie chłopów. Wszystkie te wydarzenia prorokowały przyszłe zmiany, jakie miały nastąpić w Polsce.
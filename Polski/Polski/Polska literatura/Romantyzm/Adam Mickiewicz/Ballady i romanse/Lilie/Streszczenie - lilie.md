Narrator przedstawia historię, która rozegrała się w średniowieczu. Pani zamku zabija powracającego z wojny męża, gdyż nie była mu wierna i boi się, że jej zdrada wyjdzie na jaw. Grzebie rycerza na łączce, przy ruczaju, a na grobie sieje lilie. Dręczona wyrzutami sumienia odwiedza w lesie pustelnika, który uspokaja ją, że tylko mąż może ujawnić jej zbrodnię, a przecież nie żyje. Duch zamordowanego od czasu do czasu nawiedza ją i dzieci. Tymczasem do zamku przybywają dwaj bracia męża. Nie doczekawszy się jego powrotu, proponują szwagierce małżeństwo. Za radą pustelnika morderczyni proponuje, aby zalotnicy urwali wianki z leśnych kwiatów i złożyli na ołtarzu. Odda rękę temu, którego wianek wybierze. W niedzielę pani udaje się do cerkwi. Wybiera wianek upleciony przez zalotnika z lilii rosnących na grobie męża. Pojawia się duch zamordowanego, ziemia się rozstępuje i wszyscy giną.
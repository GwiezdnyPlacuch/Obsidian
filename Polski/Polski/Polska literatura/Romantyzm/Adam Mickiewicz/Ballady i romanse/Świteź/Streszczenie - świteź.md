Narratorem opowieści jest romantyczny poeta, który relacjonuje niezwykłą historię z przeszłości jeziora Świteź. Wybuchy ognia i odgłosy dobywające się spod powierzchni wody intrygują okolicznych mieszkańców. Właściciel dworu Płużny postanawia zbadać dno jeziora. Uczestnicy wyprawy zarzucają sieci i znajdują w nich dziewczynę-widmo, która okazuje się zmarłą przed wiekami córką Tuhana, księcia miasta, które znajdowało się w miejscu dzisiejszego jeziora. Dziewczyna opowiada, jak jej ojciec wraz z wojskiem opuścił gród, aby udzielić pomocy księciu Mendogowi zaatakowanemu przez cara z Rusi. Wkrótce wojska ruskie napadły Świteź, ale Bóg uchronił kobiety i dzieci przed hańbą. Ziemia się rozstąpiła i pochłonęła gród, a w jego miejscu powstało jezioro. Ciała mieszkańców zamieniły się w wodne kwiaty - wojowie ruscy, którzy ich dotknęli, zginęli. 
Nowatorstwo *Sonetów krymskich* polegało na niezwykłości obrazowania, odwadze użytych porównań i metafor. Już pierwsze wersy *Stepów akermańskich* przynoszą wizję stepu ukazaną przez oksymoron suchego oceanu, na który *wpływa wóz, jak łódka brodzi*. Podobna oscylacja między dwoma obrazami - realnym i metaforycznym - pojawia się w sonecie *Żegluga*, w którym pchany potężnymi podmuchami żaglowiec nurkuje w falach, a zaraz potem *zrywa się z wędzidła, [...] skróś niebios leci*, zmieniając się w skrzydlatego wierzchowca.  Niezwykła dynamika obrazów jest uzupełniana w Sonetach przez zróżnicowane wrażenia dźwiękowe, osiągane dzięki onomatopejom. Ogłuszający huk fal i świst wiatru, gdy żegluje się podczas burzy, kontrastuje z prawie doskonałą ciszą stepu, którą podkreśla instrumentacja głoskowa eksponująca syczące i szeleszczące spółgłoski s, sz, ś, ż, ź (*Słyszę, kędy się motyl kołysa na trawie, / Kędy wąż śliską piersią sotyka się zioła*)
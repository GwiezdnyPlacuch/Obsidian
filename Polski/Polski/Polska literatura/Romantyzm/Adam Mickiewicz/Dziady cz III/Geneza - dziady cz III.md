Mickiewicz napisał III cz Dziadów podczas pobytu w Dreźnie (stąd nazwa *Dziady drezdeńskie*) w 1832 r., pół roku po upadku powstania listopadowego w którym nie wziął udziału. Prawdopodobnie dramat był próbą rozliczenia się poety z wyrzutami sumienia, rodzajem zadośćuczynienia poległym. W utworze Mickiewicz przypomniał wileński proces filomatów, w którym był jednym ze skazanych, ukazując tamte wydarzenia jako prefigurację walki i męczeństwa powstańców. Dramat był też formą narodowej terapii po klęsce insurekcji: cierpienia Polaków zostały tu zinterpretowane w perspektywie nadprzyrodzonej - jako zbawcza ofiara i zapowiedź triumfu dobra.
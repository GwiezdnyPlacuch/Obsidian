- **bunt** - Bunt Konrada wynika z niezgody na cierpienie Polaków pod rosyjskim zaborem. Pierwszym przejawem buntu jest "pieśń wampiryczna", w której Konrad - wbrew etyce chrześcijańskiej oraz wierze w boską sprawiedliwość - namawia rodaków do krwawej zemsty. W Wielkiej Improwizacji domaga się od Boga władzy nad ludzkimi duszami, jest przekonany, że potrafiłby lepiej pokierować losami świata. Jak Prometeusz sprzeciwia się Stwórcy w imię dobra ludzkości (prometeizm). Zarzuca Mu, że przedkłada mądrość nad miłość - co z perspektywy romantyka jest ciężkim oskarżeniem.
- **dobro a zło** - Przykładom służalstwa, zdrad, oportunizmu, pogardy dla bliźnich zostają przeciwstawione przykłady miłości do ludzi, patriotyzmu, wierności ideałom, poświęcenia. Również prometejski bunt Konrada, skażony grzechem pychy, podlega moralnej ocenie. Jego przeciwwagą są pokora i ufność w bożą opatrzność Księdza Piotra. W utworze przenikają się świat ludzki i żywioł nadprzyrodzony - dobre i złe duchy. Między siłami anielskimi i szatańskimi odbywa się psychomachia, czyli walka o duszę głównego bohatera. Metafizyka wpływa na bieg wydarzeń i daje o sobie znać za pośrednictwem wieszczych snów, natchnionych proroctw i widzeń. W ten sposób dramat nawiązuje do II i IV cz Dziadów.
- **mesjanizm** - III cz. Dziadów dawała nadzieję rodakom pogrążonym w rozpaczy po klęsce powstania listopadowego. Mesjanizm głoszący, że męczeństwo narodu polskiego jest ofiarą, dzięki której cała ludzkość uwolni się od tyranii, był wyrazem wiary w boski porządek świata i przyszłe odrodzenie ojczyzny. Pozwalał zinterpretować klęski i cierpienia narodu jako zbawczą ofiarę i zapowiedź przyszłego zmartwychwstania Polski.
W dramacie Mickiewicz przedstawił **dziady**, obyczaj kultywowany na kresach wschodnich jeszcze za życia poety. Wywodził się on z czasów pogańskich i był zabroniony przez Kościół jako zabobon. Obchodzono go nocą z 1 na 2 listopada w Zaduszki. Służył duszom potępionym, które nie mogły zerwać więzi łączących je z ziemskim życiem i odejść w zaświaty. Za pomocą odpowiednich zaklęć i rytuałów wywoływano duchy powrotników, częstowano je jadłem i napojem, a następnie symbolicznie odpuszczano im winy. Dla Mickiewicza, romantyka, atrakcyjna była w tym rytuale ludowa wiara w przenikanie się świata materialnego i nadprzyrodzonego.
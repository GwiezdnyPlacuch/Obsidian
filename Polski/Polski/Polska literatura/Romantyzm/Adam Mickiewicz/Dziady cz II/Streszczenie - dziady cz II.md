Dramat został opatrzony mottem, zaczerpniętym z *Hamleta* Williama Szekspira:
> Są dziwy w niebie i na ziemi, o których
ani śniło się waszym filozofom.

które wprowadza w problematykę utworu dotyczącą zdarzeń wykraczających poza granice rozumowego poznania. 

Zebrani w kaplicy cmentarnej mieszkańcy świętują noc dziadów. Guślarz kolejno przyzywa dusze czyśćcowe. Najpierw pojawiają się duchy lekkie - Józio i Rózia - para dzieci proszących o dwa ziarnka gorczycy, gdyż żyjąc bez najmniejszych zmartwień, nie poznały cierpienia, a zgodnie z wolą boską:
>Kto nie doznał goryczy ni razu,
Ten nie dozna słodyczy w niebie.

Następnie pojawia się Widmo Pana - dziedzica wioski, któremu żarłoczne ptactwo (duchy ludzi, których doprowadził do śmierci swoim okrutnym postępowaniem) szarpie ciało i odbiera każdą okruszynę strawy i kroplę wody. Zły pan nie może mieć nadziei na zbawienie. Zgromadzeni go nie nakarmią. 
>Bo kto nie był ni razu człowiekiem,
Temu człowiek nic nie pomoże.

Po nim pojawia się duch pięknej dziewczyny - Zosi, która zmarła nie zaznawszy miłości. Jej życie było pozbawione trosk. ale też prawdziwego szczęścia. Prosi, by młodzieńcy pochwycili ją i przyciągnęli ku ziemi, bowiem
>Kto nie dotknął ziemi ni razu,
Ten nigdy nie może być w niebie.

Guślarz obiecuje, że za dwa lata dostanie się do nieba. Obrzęd się kończy. Nagle w kaplicy zapada się podłoga i wyłania się spod niej widmo o bladym obliczu . Guślarz nie potrafi przepędzić ducha, widmo nie reaguje na jego pytania i zaklęcia. W końcu wychodzi za Pasterką z kaplicy.
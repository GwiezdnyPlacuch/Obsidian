Wiersz należy do cyklu Vade-mecum, w którym autor przedstawia i realizuje program odnowy poezji polskiej. Tytuł oznacza 'pójdź za mną' i wyraża główne przesłanie zbioru, dzieła, które miało być drogowskazem dla polskich twórców. Cykl został wydany w całości dopiero po śmierci poety. *Klaskaniem mając obrzękłe prawice...* to wiersz o charakterze autotematycznym. Poeta zawarł w nim refleksje nad swoją twórczością, określił stosunek do poezji romantycznej, historii, tradycji oraz sformułował własny program poetycki.
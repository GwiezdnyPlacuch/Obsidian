- tęsknota - Wiersz jest często interpretowany jako liryczne wyznanie tęsknoty za wyidealizowaną ojczyzną - ukazaną jako kraj ludzi szanujących dary boże i bezpieczeństwo całej wspólnoty, osób otwartych i ufnych, witających się Chrystusowym pozdrowieniem. Taka interpretacja, pasująca doskonale do pierwszych trzech strof, komplikuje się w kolejnych zwrotkach. Podmiot mówiący przyjmuje w nich postawę autoironiczną. Wyznaje, że z jednej strony marzy o bez-tęsknocie i bez-myśleniu, a więc spokoju, jednoznaczności, lecz z drugiej - kwestionuje sens takich marzeń. Bo przecież wyrażanej przez niego tęsknocie za krajem, w którym nie istnieją sprzeczności (światło-cień) czy nierozwiązywalne dylematy między *tak a nie*, towarzyszy świadomość, że kraina taka może istnieć jedynie w wyobraźni. Konflikt między złudzeniami i rzeczywistością znajduje rozwiązanie w ostatniej strofie, w której pada melancholijne stwierdzenie, *że tak być musi*, wyrażające stoicką postawę zgody na tęsknotę i związane z nią cierpienie.
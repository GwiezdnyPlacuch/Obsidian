#### Nieszczęśliwy kochanek
Romantyczną cechą biografii Kordiana jest jego **nieszczęśliwa miłość do nieco starszej Laury**. Motyw ten, **jak u wszystkich wielkich romantyków, jest inspirowany przeżyciami samego autora**. Jak wiadomo, Słowacki we wczesnej młodości był bardzo zakochany w starszej od niego Ludwice Śniadeckiej. To niespełnione uczucie przyczynia się u Kordiana do podjęcia próby samobójczej. Bohater strzela sobie w głowę, ale strzał jest niecelny. Oczywiście w wydarzeniu tym widać również echa uczuciowości sentymentalnej, zwłaszcza zaś werteryzmu. Jednocześnie ujawniają się tu inne **romantyczne cechy Kordiana: samotność, poczucie wyalienowania i osamotnienia.**  
  

#### Romantyczny wojażer
Kordian, jak większość romantycznych postaci, odbywa podróż po różnych zakątkach Europy. Owocuje ona poznaniem natury świata i jego okrutnych obyczajów. **James Park w Londynie, skała w Dover, Watykan, Mont Blanc – oto kolejne etapy romantycznej wędrówki. Okazuje się, że podróż jest też narzędziem samopoznania. Kordian rozlicza się bowiem ze swoim dotychczasowym stylem życia i dokonuje istotnego przewartościowania**. Na górze Mont Blanc porzuca puste mrzonki i sprzedajną miłość i postanawia zostać gorliwym patriotą. Ów **motyw przemiany** jest również charakterystyczną cechą bohatera romantycznego.  
  

#### Indywidualista i buntownik
Kordian jest również bardzo romantyczny w swoim indywidualizmie. P**ragnie wprawdzie poświęcić się dla zbiorowości, ale swoje miejsce we wspólnocie widzi tylko w roli przewodnika**. Na Mont Blanc mówi np:  
  
>*Jam jest posąg człowieka na posągu świata. 
O gdyby tak się wedrzeć na umysłów górę, 
Gdyby stanąć na ludzkich myśli piramidzie.*
  
Ponadto kiedy podczas głosowania w podziemiach kaplicy świętego Jana okazuje się, że większość spiskowców opowiada się przeciwko zabójstwu cara, Kordian decyduje się działać wbrew woli ogółu. **Jego indywidualizm ma zatem wymiar buntowniczy i skrajny. Można dopatrywać się w nim przejawów romantycznego prometeizmu.**  
  

#### Spiskowiec i rewolucjonista
Kordian wciela także w życie charakterystyczne dla romantycznej wizji świata działanie rewolucyjne. Chce być człowiekiem czynu i obalić samego cara. Walki przeciwko tyranii (pojmowanej w sensie uciemiężenia narodu, ale też despotyzmu w ogóle) nie może Kordian prowadzić otwarcie, dlatego przyjmuje los spiskowca i skrytobójcy. **Cechuje go romantyczna, szaleńcza odwaga i gotowość do najwyższych poświęceń**.  
  

#### Narodowy męczennik
Wreszcie Kordian jest również **męczennikiem narodowej sprawy.** Za podniesienie ręki na cara Mikołaja zostaje skazany na śmierć. Przyjmuje ów wyrok z godnością i staje przed plutonem egzekucyjnym. Nie wiadomo wprawdzie, czy Kordian zostanie rozstrzelany, jednak z całą pewnością można go usytuować obok literackich kreacji narodowych bohaterów. Ponadto **finał dramatu nadaje tej postaci rysy tragiczne**.
Miłość Wokulskiego do Izabeli jest motorem wszystkich działań bohatera. Może dlatego przynosi tak poważne konsekwencje, ponieważ przytrafiła mu się w dojrzałym wieku. Fascynacja panną Łęcką przesłania mu cały świat, czyni obojętnym na reakcje otoczenia - zaniepokojenie bliskich, drwiny i krytykę obcych. Wokulski idealizuje swoją wybrankę do tego stopnia, że kiedy w końcu pozbywa się złudzeń i dostrzega prawdziwe jej oblicze, nie chce i nie potrafi już dłużej żyć. Wątek uczucia kupca do arystokratki nawiązuje do motywu miłości bohaterów nierównych sobie urodzeniem i statusem, częstego w literaturze romantycznej. Jednak psychologia zakochanego mężczyzny została przez Prusa przedstawiona w sposób wyjątkowo szczegółowy, osadzony w realiach epoki. W rezultacie *Lalka* jest pierwszą wielką powieścią o miłości w literaturze polskiej.

Prawie każdy z bohaterów wygłasza (publicznie lub w myślach) własne refleksje na temat miłości. Wokulski wizję miłości kształtował z utworów romantyków, wielokrotnie cytuje Mickiewicza. Właśnie taki typ uczuciowości, a nawet konkretnie samego poetę, krytykuje w chwili załamania. Zarzuca, że nauczyły go kochać kobietę idealną, której naprawdę nie ma. Niemniej jednak praktycznie do końca idealizuje obraz Izabeli, bagatelizując jej flirty. Tym bardziej tragiczne jest końcowe rozczarowanie. Podobne poglądy prezentował w młodości Szuman, ale on już sam rozliczył się z tą przeszłością i Wokulskiemu radzi postąpić tak samo. Co ciekawe, również Rzecki nie pochwala romantycznego gonienia za ideałem. Mówi, że kiedyś sam kochał się nieszczęśliwie, podczas gdy jego ukochana romansowała z innymi. Dlatego też nie wierzy już w jedność dusz. Upatruje sobie Stawską na żonę dla Wokulskiego i nie chce się dać przekonać, że Stach jej nie kocha.

Nie da się jednak ukryć, że miłość motywuje większość zdarzeń. Niestety, tak jak i inne ideały musi ona zostać rozliczona, obdarta z zafałszowania i obłudy. Najwyraźniej widoczne jest to na przykładzie kolei losu głównego bohatera. Prus wyraźnie daje do zrozumienia, że to miłość była przyczyną tragedii Wokulskiego. W tym kontekście zakończenie powieści jest jednoznaczne: w tym planie nie ma szans na ocalenie. Człowiek skazany jest na samotność.
kompozycja *Lalki* jest oryginalna, nietypowa dla XIX-wiecznej powieści realistycznej. Mamy tu do czynienia z **dwiema narracjami**: przestawianą przez narratora trzecioosobowego główną fabułą oraz pisanymi w pierwszej osobie wspomnieniami i refleksjami Ignacego Rzeckiego (rozdziały zatytułowane *Pamiętnik starego subiekta*). Narracja główna nie ma jednorodnego charakteru. Niektóre sceny są utrzymane w stylu obrazków obyczajowych (np. kwesta dobroczynna, parada powozów, migawki z sali sądowej). Inne, w których opis postaci lub wydarzeń staje się punktem wyjścia od ogólniejszej refleksji, bliższe są szkicom filozoficznym, społecznym lub psychologicznym. Specyfikę zróżnicowanej narracji w *Lalce* odzwierciedlają tytuły rozdziałów, które czasami mają charakter niemal wyłączenie informacyjny, kiedy indziej zaś - poetycki i metaforyczny. Prus często wykorzystuje technikę kilkukrotnego przedstawiania tych samych lub podobnych sytuacji i motywów z rozmaitych punktów widzenia, podsuwając czytelnikowi ich różne interpretacje. Część wydarzeń pozostaje na zawsze w sferze niedomówień. Otwarta kompozycja *Lalki*, fragmentaryczność, niejednoznaczność spowodowały, że *Lalka* jest dziś uznawana za dzieło prekursorskie. pod względem techniki pisarskiej bliższe utworom XX-wiecznym niż typowym powieściom z końca XIX w.
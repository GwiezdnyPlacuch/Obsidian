*Lalka* w krytycznym zwierciadle ukazuje szeroką panoramę społeczeństwa polskiego końca XIX w. Wnioski są pesymistyczne: zakorzeniona w feudalizmie struktura społeczna jest skostniała i mocno anachroniczna, utrudnia możliwość działania energicznym, twórczym jednostkom. Poszczególne grupy społeczne nie współpracują ze sobą: arystokracja nie jest zdolna sprostać zadaniom stawianym przez nową epokę, mieszczaństwo skupia się na robieniu pieniędzy i nie myśli o sprawach publicznych, pogrążonych w nędzy i wykorzystywanych przez wszystkich lud egzystuje na granicy przetrwania, zaś inteligencja jest zbyt nieliczna i słaba ekonomicznie. Członkowie niższych warstw nie mają szans na awans społeczny, dlatego marnuje się ogromny potencjał ludzki, a zacofanie w stosunku do nowoczesnych państw europejskich się pogłębia (kontrast między Warszawą a Paryżem). Prus dokonuje też w powieści rozrachunku z programem pozytywistycznym (hasła pracy u podstaw i pracy organicznej), którego efekty są rozczarowujące. Filantropia służy bardziej poprawie samopoczucia bohatych niż przynosi realną pomoc biednym. Zdecydowanie pozytywny stosunek ma Prus do nauki, jednak w kraju jejpasjonaci nie mają możliwości rozwoju. Hasło asymilacji Żydów zdewaluowało się wobec rosnących nastrojów antysemickich, a prawdziwa emancypacja kobiet będzie niemożliwa, dopóki kobiety nie dostaną szans na ekonomiczną niezależność.
Refleksje nad życiem i stosunkami społecznymi doprowadziły Raskolnikowa do wniosku, że ludzie dzielą się na dwie klasy: niższą – zwykłych ludzi, którzy tworzą masę społeczeństwa – i wyższą – stosunkowo małą grupę ludzi niezwykłych, genialnych i samodzielnych w myśleniu. „Zwykli ludzie” – jego zdaniem – powinni być bezwzględnie posłuszni wobec prawa, natomiast ludziom „niezwykłym” wolno prawo przekraczać wówczas, gdy pozwala to zrealizować jakieś większe dobro. Może to się dokonywać nawet kosztem życia jednej, czasem kilku, a nawet tysięcy osób, jeśli ostatecznie osiągnięty skutek byłby bardziej dobroczynny, niż gdyby tego nie uczyniono. Wielkie przemiany społeczne często były okupione krwią „zwykłych ludzi”, zauważa Raskolnikow, bez nich nie dokonałby się żaden postęp. Najogólniejszym założeniem teorii Raskolnikowa jest to, że osiągnięcie dobrego celu może uświęcić podjęte po temu środki. W ten sposób Raskolnikow, podobnie jak współcześni konsekwencjaliści, podważa uniwersalną i kategoryczną obowiązywalność moralnych zasad.

Ale Raskolnikowowi nie można przecież odmówić szlachetności. Nie był osobą moralnie zdeprawowaną. Dał wiele dowodów swojej wrażliwości na krzywdę całkiem mu obcych ludzi – oddał przecież ostatnie swoje pieniądze wdowie po tragicznie zmarłym Marmieładowie, dzielnie bronił młodej prostytutki, pomagał ubogiemu koledze w czasie studiów, choć sam nie dojadał. Wiele z tych działań miało charakter nie tylko moralnie dobrych i słusznych, ale nawet mocno wykraczających poza moralne obowiązki. Miał też coś, co można by nazwać rodzajem praktycznej mądrości. Potrafił bezbłędnie odczytywać i oceniać intencje różnych ludzi, choć ich powierzchowność mogła łatwo zwodzić. Dowodem tego jest jego negatywny stosunek do narzeczonego swojej siostry Łużyna i niezwykle pozytywny do młodej prostytutki Soni. A jednak mimo to był w stanie w bardzo brutalny sposób zamordować i okraść starą, bezbronną kobietę.

Dlaczego? Bo pozwalały mu na to jego moralne przekonania, w świetle których istnieją dwie moralności: tych maluczkich, ślepo podporządkowanych prawu, i tych „lepszych”, którym wolno deliberować nad wartością życia innych ludzi i łamać nawet te najbardziej fundamentalne moralne zasady, gdy tylko pozwalają na to konsekwencjalistyczne kalkulacje. 
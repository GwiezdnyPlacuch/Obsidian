*Zbrodnia i kara* łączy cechy powieści:
- [[Powieść realistyczna|realistycznej]] - działania postaci są osadzone w wiernie i szczegółowo przedstawionych realiach topograficznych, społecznych i obyczajowych Rosji lat 60 XIX w.;
- **[[Powieść psychologiczna|psychologicznej]]** - koncentruje się na pogłębionej analizie życia psychicznego bohaterów.
  Powieść daje wnikliwy rysunek psychologiczny zbrodniarza, jego przeżycia, uczucia. Pokazuje, jak rozwija się mechanizm zbrodni. Obok studium zbrodni mamy również rozważania nad istotą kłamstwa i jego znaczeniem w życiu jednostki, która próbuje dojść do prawdy. Autor pokazuje również zmiany, jakie dokonały się w życiu bohatera po dokonaniu zbrodni, jak zmienia się jego świat, życie, system wyznawanych wartości. W Zbrodni i karze widzimy różne reakcje mordercy; możemy śledzić wewnętrzną walkę człowieka wrażliwego, dręczonego wyrzutami sumienia.
  
  Do przedstawienia portretu psychologicznego Raskolnikowa autor wykorzystuje różne techniki: monolog wewnętrzny i narrację 3-osobową
  Autor bardzo skrupulatnie zdaje relację ze stanu psychicznego Raskolnikowa. Informacje tego typu, bardzo zresztą szczegółowe, przewijają się przez całą powieść.
  
  Posługując się tymi nowatorskimi technikami autor kreuje bardzo sugestywnie przemawiającą do czytelnika postać człowieka uwikłanego w morderstwo. Fascynujące studium zwichniętej psychiki, jakie przynosi dzieło Dostojewskiego, stało się dla wielu pisarzy niedościgłym wzorem analizy najtajniejszych zakamarków ludzkiej duszy.

- [[Powieść naturalistyczna|naturalistycznej]] - ukazuje ciemnie strony wielkomiejskiego życia (np. nędzę, pijaństwo, prostytucję), niektórzy bohaterowie używają języka potocznego;
- [[Powieść kryminalna|kryminalnej]] - głównym wątkiem jest morderstwo, a czytelnik śledzi działania przestępcy i sędziego śledczego, który usiłuje go osaczyć;
- **[[Powieść polifoniczna|polifonicznej (wielogłosowej)]]** - pisarz przedstawia wiele różnych stanowisk ideowych: filozoficznych, moralnych i religijnych; te liczne głosy (punkty widzenia) nie sumują się jednak w syntetyczny i jednorodny ton (jedną koncepcję lub teorię), lecz zachowują autonomię.
  W Zbrodni i karze jest wiele przykładów potwierdzających zastosowanie techniki polifonii. Najlepiej widać to w monologach prowadzonych przez głównego bohatera. Dla przykładu:
  >*Jeżeli to wszystko rzeczywiście zostało dokonane w pełni świadomości, a nie po głupiemu, jeśli istotnie miałem określony cel i mocne postanowienie, to dlaczego dotychczas nie zajrzałem do sakiewki i nie wiem, co stało się z moim łupem, dlaczego poszedłem na taką mękę i z całą świadomością zdecydowałem się na taki podły, ohydny, niski czyn? Przecież przed chwilą chciałe rzucić dow ody tę sakiewkę i wszystkie rzeczy, których nie oglądałem Jakże to?*
  
  Widać, że bohater sam zdobywa się na refleksję, zastanawia się, co go tak naprawdę skłoniło do popełnienia zbrodni, skoro teraz nie zależy mu nawet na zdobytych w ten sposób pieniądzach i jest gotów je wyrzucić.
  
  Kolejny chwyt, za którym kryje się ta sama zdolność do dwuznaczności, polega na zestawianiu fantastyki z rzeczywistością. Poetyka snu i halucynacji splata się z realizmem (por. scenę, gdy Raskolnikowowi w koszmarze sennym objawia się zamordowana staruszka).
  
  Ta właśnie technika polifonii pozwoliła pisarzowi konfrontować ze sobą różne, niekiedy sprzeczne ze sobą, idee i systemy filozoficzne, czyniąc przy tym miejsce dla rozważań na tematy religijne. Epilog przynosi więc zwycięstwo teologii nad filozofią, tchnie optymistyczną wiarą w pokonanie zła. Powieść bowiem jest w istocie wielogłosowym, polifonicznym traktatem o przezwyciężaniu zła. Unikając pouczania Dostojewski udowadnia swoją tezę moralną, iż etyka musi się wspierać na fundamencie wiary, że nie wystarczy dla zachowania ładu moralnego kodeks zakazów i nakazów.
- Doktor Bernard Rieux - Jako jeden z pierwszych wysnuwa wniosek, że społeczność Oranu ma do czynienia właśnie z dżumą. Jako człowiek świadomy misji wynikającej z jego zawodu, bez wahania staje do walki z chorobą. Rieux jest pragmatykiem, zdaje sobie sprawę z tego, jak wielkim niebezpieczeństwem i złem jest dżuma, jednak nie nadaje ani jej ani walce z nią sensów metafizycznych, moralnych. Stara się pomagać ludziom jak najlepiej potrafi, bo taki jest jego zawód i obligują go do tego posiadane umiejętności. To postawa bardzo altruistyczna i szlachetna.
- Jean Tarrou - Motywowany jest przekonaniem o absolutnej nadrzędności życia ludzkiego nad wszystkim innym. Dlatego też z całych sił i na miarę swoich możliwości pomaga w pracy oddziałów sanitarnych. Uważa, że dżuma jest porównywalna do zła: każdy z nas nosi w sobie jego cząstkę, ale nie każdy pozwoli mu na przejęcie nad sobą kontroli. 
- Ojciec Paneloux - Jako dogmatyk katolicki twierdzi, że dżuma jest karą za ludzkie grzechy – przekonuje o tym wiernym w trakcie kazań, samemu wyłączając się spoza ich społeczności. Jego poglądy ulegają zmianie w momencie, kiedy konfrontuje dogmat  rzeczywistością i widzi, że dżuma pochłania zarówno grzeszników, jak i ludzie dobrych. Zarówno dorosłych, jak i niewinne dzieci.
- Cottard - Dla niego stan wyjątkowy spowodowany ludzkim cierpieniem, społecznym niepokojem i wszechobecnym niebezpieczeństwem, jest wybawieniem, ponieważ odracza jego własny wyrok. Cottard na początku powieści chciał ze strachu odebrać sobie życie, jednak kiedy orientuje się w sytuacji epidemiologicznej, odżywa. Staje się radosny, czuje się bezpiecznie, wydaje się czerpać z życia pełnymi garściami. Koniec epidemii i powrót normalnych warunków społecznych, doprowadza go jednak z powrotem na skraj załamania nerwowego. 
- Raymond Rambert - Jest dziennikarzem, który znalazł się w Oranie tuż przed wybuchem epidemii i został tu przymusowo zatrzymany. Rambert wierzy w szczęście jednostki i dąży do osiągnięcia go. Jest to człowiek, który wszystko w swoim życiu postawił na jedną kartę, i uparcie dąży do osiągnięcia zamierzonego celu. Dlatego w pierwszych miesiącach dżumy próbuje za wszelką cenę wydostać się z miasta. Początkowo próbuje osiągnąć to drogą dyplomatyczną – chodzi od urzędu do urzędu i domaga się wypuszczenia z miasta. Gdy oficjalne środki nie skutkują, Rambert próbuje wydostać się z miasta nielegalnie. Jego postawa w stosunku do dżumy zmienia się w toku akcji powieści. Początkowo uważał, że ponieważ nie jest stąd, to dżuma go nie dotyczy, nie jest jego sprawą. Jego przemiana nie była jednak gwałtowna, lecz stopniowa. Mimo tak długich prób wydostania się z miasta, w ostatniej chwili rezygnuje z ucieczki. 
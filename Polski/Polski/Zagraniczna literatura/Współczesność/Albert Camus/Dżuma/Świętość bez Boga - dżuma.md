Świętość przedstawiona w powieści Camusa pojmowana jest jako przede wszystkim bezinteresowne poświęcenie, za które nie oczekuje się nagrody. To, które znajdujemy w *Dżumie* jest znacznie trudniejsze. Bohaterowie, którzy swym postępowaniem bliscy są świętości, jak Rieux, Tarrou czy odmieniony Rambert, nie wierzą w Boga. A więc ich poświęcenie jest całkowicie bezinteresowne – nie liczą na nagrodę, bo według nich nie ma nic ponad życie doczesne. Tu ich życie się zaczyna i tu się kończy. Nie istnieje zbawienie. Sens swojego życia pokładają w poświęcaniu się innym, ryzykowaniu jednocześnie własnego życia.

Rieux to bohater wzorowy. Jego jako pierwszego jesteśmy gotowi określić mianem „świętego”. Racjonalny, wytrwały i zacięty. Mimo syzyfowego charakteru swojej pracy – nie poddaje się i wciąż walczy z przeciwnościami. Nie potrafi pogodzić się z widokiem śmierci. Uczciwość jest dla niego jedną z najważniejszych wartości, uważa, że „uczciwość to jedyny sposób walki z dżumą”. Poświęca się dla szczęścia i dobra innych – zdolny jest jednak nie tylko do poświęceń, ale i silnych uczuć: do miłości i przyjaźni. Rieux zdaje sobie sprawę, że cierpienie jest wpisane w ludzką egzystencję i dlatego udaje mu się udźwignąć ciężar cierpienia spowodowanego śmiercią żony. Nadal chce przeciwstawiać się nieszczęściu ludzi. Pomaga im nie tylko w czasie trwania epidemii, ale także przed nią. Choroba nie powoduje zmian w bohaterze, co jest o tyle istotne, że pokazuje nam, jaką postawę doktor Rieux przyjmował również wcześniej. Dzięki temu wiemy, że „świętym” był zarówno przed, w trakcie jak i po epidemii. Bohater wierzy, że „w ludziach więcej rzeczy zasługuje na podziw niż na pogardę”.


kobieta fatalna - fr. "femme fatale" archetypiczne określenie kobiety niegodziwej, przynoszącej mężczyźnie zgubę, amoralnej, zwodniczej i egoistycznej. Femme fatale zwykle ostatecznie sprowadza katastrofę na mężczyzn, z którymi wchodzi w jakiekolwiek związki. Oczywiście w różnych dziełach literackich motyw femme fatale był realizowany na wiele sposobów, ale zwykle relacja z kobietą fatalną była dla mężczyzny brzemienna w negatywne skutki. Kobieta fatalna wyróżnia się często niezwykłą, oryginalną urodą oraz nietuzinkową osobowością, którą oczarowuje mężczyzn. 

Przykłady:
###### Bolesław Prus "Lalka" Izabela Łęcka
Izabella Łęcka. Jest ona przykładem arystokratycznej femme fatale dla której mężczyźni stają się zabawką. Są dla niej tylko po to aby składać jej hołdy i ją podziwiać.
Traktuje ich przedmiotowo. Rozpieszczona przez sztuczny świat wyższych sfer, od dziecka otaczająca się ludźmi pozorów obłudy i fałszu, staje się tytułową lalką, pustą, próżną, egoistyczną ozdobą salonów. Pyszna i niesamowicie pewna siebie stwarza rzeczywistość, w której wszyscy istnieją po to, by jej służyć, podziwiać i oddawać hołdy. Siebie postrzega jako człowieka lepszej kategorii, nie wyobraża sobie by mogła się związać z kimś z niższej klasy społecznej. Względem mężczyzn jest chłodna, obojętna i dumna. Uważa, że żaden nie jest jej godzien. Małżeństwo traktuje jako ostateczność, mającą zapewnić jej dobrobyt. Poszukuje kandydata z dużym majątkiem i dobrym nazwiskiem. Jest tak skoncentrowana na sobie, że w jej życiu nie ma miejsca na prawdziwą miłość. Kocha tylko siebie i posąg Apollina, który jest jej nieistniejącym w rzeczywistości ideałem mężczyzny. Potrafi jedynie flirtować i kokietować. Jej ofiarą staje się Wokulski- zamożny kupiec. Łęcka nie docenia oddania , dobroci i miłości jaką ją obdarzył. Jest materialistką i wykorzystuje finansowo Wokulskiego. Wymyśla wciąż nowe zachcianki niczym rozkapryszone dziecko. Wciąż robi mu nadzieję, manipuluje nim, upokarza. Jest zdradliwa i nielojalna, nie powstrzymuje się od flirtów i romansów nawet gdy zostaje narzeczoną Wokulskiego. Najpierw w jego sklepie z Marczewskim, później na obiedzie na który go zaprosiła ze Starskim. Gdy na zaproszenie ciotki jedzie do Zastawka, gdzie jest Wokulski, dowiaduje się że jej sytuacja ulega zmianie. Jeden z jej adoratorów (baron) zaręcza się z inną, drugi natomiast, Starski, dostaje tylko bardzo mały spadek. Zmienia wtedy diametralnie stosunek do Wokulskiego – chodzi z nim na spacery, pływa łódką, Wokulski wyznaje jej miłość. W karnawale sytuacja materialna Łęckich poprawia się z powodu działań Wokulskiego. Izabella na jednym z przyjęć kokietuje słynnego skrzypka Molinariego. Wkrótce Wokulski oświadcza się jej, a ona przyjmuje oświadczyny. Na znak zaręczyn dostaje od Wokulskiego
podarek– medalion z blaszką Geista. Wyjeżdżają razem z Łęckim i Starskim do Krakowa. W pociągu Izabela flirtuje ze Starskim, rozmawiają po angielsku myśląc, że ten kupiec ich nie rozumie… Oszołomiony Stanisław wysiada nie żegnając się z Izą– to już koniec, zdradziła go i jego marzenia. Łęcka doprowadza go prawdopodobnie do samobójstwa, staje się przyczyną zguby człowieka wartościowego. Wkrótce opuszcza ją ostatni pretendent do jej ręki i umiera jej ojciec.


###### Wiliam Szekspir "Makbet" Lady Makbet
W tragedii Szekspira „Makbet” Lady Makbet oprócz cech osobistych wykorzystuje pozycję żony. Jako żona jest ona osobą najbliższą Makbetowi, ściśle z nim związaną i posiadającą jego zaufanie. Dobrze też zna charakter męża. Ze swojej strony Makbet chętnie dzieli się z żoną informacjami o wszystkim co mu się przydarza. Jest wobec niej szczery i otwarty.
Ledy Makbet to osoba o wygórowanych ambicjach, zawzięta i bez skrupułów zmierzająca do celu. Swoje ambicje chce zaspokajać poprzez małżeństwo z mężczyzną, który będzie zdobywał bogactwo, tytuły i honory. Makbet spełnia oczekiwania żony – jest walecznym żołnierzem, którego król hojnie wynagradza. Lady Makbet jest z tego zadowolona. Jej wygórowane ambicje ujawniają się dopiero w momencie, gdy dowiaduje się o przepowiedni wiedźm. Uświadamia sobie, że prawdziwą satysfakcję może sprawić jej jedynie zdobycie najwyższej pozycji społecznej. Taką pozycją jest pozycja żony króla. Znając charakter męża, obawia się, że nie stać go na bezwzględne dążenie do władzy i w związku z tym obiecany tron Szkocji może go ominąć. W tej sytuacji postanawia wziąć sprawę w swoje ręce dopomagając losowi. Swoje zadanie widzi w zmotywowaniu męża do działania.
Wyobraźnia Lady Makbet nie sięga dalej niż do koronacji Makbeta na króla Szkocji. Nie przewiduje ona dalszych komplikacji, jakie mogą wyniknąć po zamordowaniu starego króla. Wydaje jej się, że od tego momentu będą mogli cieszyć się władzą. Makbet słuchając rad żony też traci zdolność przewidywania. Przymusza siebie do dokonania zbrodni. Rzeczywistość okazuje się jednak zupełnie inna niż przypuszczali. Władza nie cieszy ich, ponieważ pierwsza zbrodnia pociąga za sobą następne. Makbet traci przyjaciół. Ciągle towarzyszy mu strach i obawa, że zbrodnie mogą zostać ujawnione. Towarzyszą temu koszmarne halucynacje. Na koniec i Lady Makbet załamuje się pod ciężarem dokonanych czynów. Popada w szaleństwo i popełnia samobójstwo. Nie ogląda już ostatecznej klęski swojego męża, na którym wymusiła pierwszą zbrodnię. Makbet ginie z rąk Makdufa mszczącego się za śmierć swoich najbliższych. Królem Szkocji zostaje obwołany Malkolm, syn starego króla Dunkana.

###### Władysław Reymont "Chłopi" Jagna
Jagna spośród wielu zalotników wybrała żonatego Antka, ale, pozostając bezwolna, zdominowana przez matkę i żądna bogactwa, zgodziła się bez oporu na ślub ze starym, ale mogącym imponować kobietom Boryną. Doprowadziła do kłótni między synem a ojcem. Zdradzając męża przekroczyła granice moralne wyznaczone przez wiejską społeczność, za co została okrutnie ukarana, poddana samosądowi.

###### Gustav Flaubert "Pani Bovary"
Jej losy należały do skomplikowanych. Emma w bardzo młodym wieku wyszła za mąż i jak się wkrótce okazało- pomysł ten absolutnie nie należał do trafionych. Emma była bowiem kobietą o dużych ambicjach- miała swoje pasje i marzenia. Jej pragnieniem było przeżywanie wielkich uniesień, a zamiast tego była zdana na spokojne życie u boku kochającego, ale mało rozrywkowego męża. Los nie był więc dla niej łaskawy. Kiedy miała okazję zasmakować innego, wyrafinowanego życia na balu u markiza, utwierdziła się w przekonaniu, że właśnie takiego życia pragnie. Nie odnajdowała satysfakcji ani w małżeństwie, ani w macierzyństwie. Nie brakowało jej z tego powodu wyrzutów sumienia. Pęd do przygód, który był dla niej zupełnie naturalny, doprowadził ją do dwóch romansów. Emma tęskniła za nieznanym jej życiem. Nie umiała odnaleźć się w społeczeństwie, które wydawało jej się być zbyt prymitywne dla osoby takiej jak ona. Brak wstępu do wymarzonego sobie świata doprowadza Emmę do autodestrukcji. Popełnia ona samobójstwo tym samym sprowadzając zły los na biednego Karola.

###### Stanisław Witkiewicz „Szewcy” księżna Irina Wsiewołodowna Zbereźnicka – Podberezka
Jak wskazuje jej tytuł, pochodzi z arystokracji. Irina stanowi symbol kobiecości i obiektu pożądania. Przy tym sama świadomie kusi i prowokuje mężczyzn. Dręczy seksualnie Scurvy’ego. W akcie I droczy się z nim, a w akcie III daje mu proszki, przez które nie będzie mógł on zaznać spełnienia („nieskończoną wytrzymałość erotyczną, aby nigdy nie doznał zadowolenia”). Doprowadza w końcu nawet do tego, że prokurator umiera w wyniku niezaspokojonego pożądania wobec niej. Ponadto, księżna swoją seksualnością w końcówce aktu III zniewala również innych mężczyzn: Sajetana, czeladników i Gnębona Puczymordę.

Podniecająca jest dla niej na przykład myśl o tym, aby Scurvy obserwował ją podczas stosunku z innym mężczyzną. Irina chciałaby wprowadzić ustrój matriarchalny, a jako środek do zdobycia władzy wybrała sobie właśnie swoją seksualność. Uważa, że już najwyższy czas na nastanie takiego porządku społecznego, ponieważ w otaczającym ją świecie mężczyźni niewieścieją, a kobiety stają się coraz bardziej męskie. Nie udaje jej się jednak zrealizować swoich zamierzeń. W zakończeniu sztuki zostaje uwięziona w klatce i nowi rządzący – dygnitarze, Towarzysz Abramowski i Towarzysz X – nie poddają się jej urokowi. Postanawiają ją po prostu zabrać i wykorzystać dla własnej rozrywki.

###### Inne przykłady:
- Gabriela Zapolska "Moralność pani Dulskiej" Pani Dulska
- biblijna Ewa
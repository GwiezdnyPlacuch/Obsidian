Powstanie w getcie warszawskim było największym zbrojnym zrywem Żydów podczas II wojny światowej, trwającym od 19 kwietnia do 16 maja 1943. Oddziały Jurgena Stroppa wkroczyły do getta w celu deportacji ludności do obozów zagłady. Niespodziewanie natrafiły na opór. Obronę podjęła Żydowska Organizacja Bojowa (ŻOB) z Mordechajem Anielewiczem na czele. W powstaniu zginęło ok. 6 tys. Żydów, a 50 tys. Niemcy zamordowali w Treblince. 16 maja 1943 r. Niemcy wysadzili Wielką Synagogę przy ul. Tłomackie w Warszawie. Jej zniszczenie to symbol upadku powstania. Powstanie było z góry skazane na niepowodzenie z powodu słabego zaopatrzenia powstańców w broń oraz przewagi liczebnej Niemców. Jednakże z uwagi na planowaną likwidację getta i wywóz pozostałych mieszkańców do obozów zagłady, Żydzi postanowili w swoim ostatnim wielkim zrywie zadecydować o sposobie, w jaki odejdą z tego świata. Woleli umrzeć godnością na polu walki, niż w komorze gazowej.  

##### “Zdążyć przed Panem Bogiem“ Hanny Krall
Reportaż oparty na wywiadzie z Markiem Edelmanem, ostatnim żyjącym przywódcą powstania w getcie warszawskim. Książka zawiera jego wspomnienia z powstania oraz historię jego powojennej kariery w zawodzie kardiologa. W czasie wojny Edelman pracował jako goniec w szpitalu w getcie i obserwował ludzi, których Niemcy gromadzili na Umschlagplatz, by przygotować ich na wywóz do Treblinki. Widział też codzienne cierpienie, związane z głodem i chorobami, które szerzyły się w getcie.  
W książce można odnaleźć narrację demitologizującą powstanie i jego uczestników.  
Edelman był ważną postacią dla całego powstania, a mimo to nie wstydzi się opowiadać o braku predyspozycji przywódczych jego przywódców, fatalnym zaopatrzeniu w broń i amunicję oraz niskim poziomie wyszkolenia walczących Żydów. Ponadto w swoich wypowiedziach obala mit Mordechaja Anielewicza jako nieskazitelnego przywódcy, przytaczając historię o tym, jak to Anielewicz pomagał swojej matce w sprzedawaniu ryb i malował skrzela ryb na czerwono, aby wyglądały na świeże. Tytuł książki nawiązuje do metaforycznego wyścigu lekarzy chirurgów z Bogiem o życie umierającego człowieka. Marek Edelman pragnie uprzedzić Pana Boga, który upomina się o ludzi. W czasie wojny próbował ratować w getcie warszawskim ludzi wywożonych na śmierć, a po wojnie pragnie Boga przechytrzyć jako kardiochirurg ratujący życie. “Pan Bóg już chce zgasić świeczkę, a ja muszę szybko osłonić płomień, wykorzystując Jego chwilową nieuwagę. Niech się pali choć trochę dłużej, niż On by sobie życzył"  

##### “Campo di Fiori” Czesława Miłosza
Utwór napisany w 1943 roku. Przypomina czas likwidacji warszawskiego getta. W wierszu zestawione są dwie perspektywy czasowe i śmierć niewinnych ludzi. Śmierć Giordana Bruna na rzymskim placu targowym w 1600 roku nie wywołała niczyjej żałoby i nie zmieniła ludzi. Podmiot liryczny przypomina sobie to wydarzenie, gdy w Warszawie płonie getto. Powstańcy byli osamotnieni, zdani na siebie i pozbawieni ludzkiego współczucia. Utwór zwraca uwagę na ciągłość dziejów i powtarzalność ludzkich reakcji. Przypomina o konieczności zachowania człowieczeństwa, obrony pokrzywdzonych i zdolności do buntu przeciw złu.

##### “Rozmowy z katem” Kazimierza Moczarskiego  
Wydawany początkowo w czasopiśmie w latach 1972-1974, a następnie w formie książkowej w 1975 roku. Bohater Armii Krajowej Kazimierz Moczarski i kat warszawskiego getta, generał SS Jürgen Stroop przez blisko dziewięć miesięcy 1949 roku zajmowali tę samą celę więzienia na Mokotowie, oczekując wykonania kary śmierci. Moczarski, dziennikarz z zawodu, przeprowadzał ze Stroopem wywiad-rzekę. Stroop opowiadał mu o całym swoim życiu, w tym między innymi o powstaniu w getcie warszawskim, o tym jak to powstanie tłumił i jak to getto likwidował.  
Moczarski samemu będąc w sytuacji ekstremalnej zachował w sobie tyle hartu ducha i  
autentycznej pasji poznawczej, że starał się nie tylko dociec motywów zbrodni swego  
współlokatora z celi, ale także dowiedzieć się dlaczego, z jakich pobudek i w jakich  
okolicznościach stał on się tak zagorzałym hitlerowcem. W tym celu wciągał Stroopa w  
dyskusje, które wielokrotnie kończyły się kłótniami, konfrontował jego wypowiedzi z  
własnymi doświadczeniami wojennymi, nie dając zbyć się ogólnikami żądał szczegółów.
Przykłady miłości rycerskiej możemy odnaleźć w epoce średniowiecza. Zasady i normy, na których opierało się to uczucie, pojawiają się w obyczajach, które panowały w tamtych odległych czasach. Większość rycerzy miało swoją niewiastę. Był to zwyczaj zachodni, znali go tylko rycerze obyci ze światem. Ślubowanie mogło być oznaką uczucia miłości, którym rycerz darzył swoją niewiastę. Zwykle ten rodzaj miłości polegał na adorowaniu kobiety i dokonywaniu dla chwały jej imienia czynów chwalebnych tak w bojach jak i na turniejach.

>Ślubowano częstokroć niewiastom zamężnym, a w rodach znamienitych, wśród których zachodni obyczaj był znany, każda prawie miała swego rycerza. Jeśli zaś rycerz ślubował pannie, to nie stawał się przez to jej narzeczonym: owszem, najczęściej ona brała innego męża, a on, o ile posiadał cnotę stałości, nie przestawał jej być wprawdzie wiernym, ale żenił się z inną.
  *Henryk Sienkiewicz "Krzyżacy"*

Każdy rycerz, który ślubował kobiecie, był zobowiązany wysławiać, chronić i walczyć o dobre imię pani swego serca. Kobiety są uważane za istoty bardzo delikatne, czułe, kruche. Rycerze zobowiązani byli do tego, aby oddawać im należny szacunek i cześć

Przykłady:
###### Henryk Sienkiewicz "Krzyżacy" Zbyszko i Danusia
Zbyszko poznaje Danusię w karczmie w Tyńcu, gdzie dwunastoletnia dziewczynka służy jako dwórka u księżnej mazowieckiej Anny Danuty. Zachwyca wszystkich grą na harfie i przepięknym śpiewem. Zauroczony młodzieniec ślubuje jej zdobycie trzech pawich czubów z hełmów krzyżackich. Jest gotów wyzwać na pojedynek każdego, kto zaprzeczy, że najpiękniejsza na świecie jest Danusia Jurandówna. Gdy nadarza się okazja rzuca się na dostrzeżonego Krzyżaka, okazuje się jednak że to poseł, a za napaść na posła grozi kara śmierci. Od wyroku chroni go ukochana – starodawnym zwyczajem zarzuca mu na głowę białą chustę. Tym samym ofiarowuje mu swą rękę.
Młodzi zawierają ślub. Niestety Danusia zostaje uprowadzona przez Krzyżaków. Zbyszko poszukuje ukochanej. W końcu dziewczyna zostaje odnaleziona przez Zbyszka, ale umiera w drodze do Spychowa. Załamany Zbyszko długo nie potrafi się pogodzić ze stratą ukochanej.


###### Autor nieznany "Dzieje Tristana i Izoldy" Tristan i Izolda
Król Marek chce poślubić właścicielkę złotego włosa i wysyła na poszukiwania Tristana. Rycerz znajduje Izoldę Złotowłosą i płyną do Kornwalii. W czasie podróży główni bohaterowie wypijają przypadkowo napój miłosny, przygotowany przez matkę królewny dla niej i dla króla.
Od tej chwili Tristan i Izolda zakochują się w sobie. Mimo to odbywają się zaślubiny Złotowłosej z królem. Kochankowie spotykają się potajemnie. Baronowie donoszą władcy na zakochanych i karzeł Frocyn szykuje podstęp, który pozwoli ich schwytać. Tristan i Izolda zostają skazani na stos, ale cudem udaje im się uciec do puszczy. Po pewnym czasie znajduje ich leśniczy i informuje o tym króla, który idzie do kryjówki kochanków. Gdy widzi ich śpiących, rozdzielonych nagim mieczem, ogarnia go litość. Pozwala wrócić Izoldzie na dwór. Tristan żegna ukochaną i przybywa do Bretanii. Żeni się z Izoldą o Białych Dłoniach, cały czas cierpiąc i rozmyślając o Izoldzie Złotowłosej. Gdy zostaje w walce zraniony zatrutą lancą, prosi swojego przyjaciela, aby pomógł mu zobaczyć ostatni raz ukochaną. Kaherdyn płynie więc po Izoldę Złotowłosą. Gdy zbliżają się już do brzegu, zazdrosna żona mówi Tristanowi, że statek ma czarną flagę (co miało znaczyć, że nie ma na pokładzie Izoldy Złotowłosej). Tristan umiera w rozpaczy, tak samo zaraz po przybyciu jego ukochana. Po śmierci kochanków z grobu Tristana wyrasta krzak głogu i łączy go z grobem Izoldy. To symbol wiecznej, prawdziwej i niezniszczalnej miłości.

Miłość Tristana i Izoldy przedstawiona jest jako uczucie niszczące, fatalne, ale jednocześnie silne, wieczne, łamiące wszelkie bariery.


###### "Pieśń o Rolandzie" Roland i Oda
Jako rycerz idealny, Roland musiał mieć swoją damę serca. W „Pieśni o Rolandzie” jest nią Oda. Dla poddanego Karola Wielkiego jest ona właściwie mało istotna.  Po śmierci Rolanda Karol Wielki proponował Odzie swojego syna – Ludwika, jednak dziewczyna nie przyjmowała do świadomości, iż nie ujrzy już nigdy Rolanda żywego, padła do nóg cesarza i zmarła. Władca Franków rozkazał pochować piękną niewiastę pod ołtarzem w klasztorze mniszek, co uważano wówczas za wielkie wyróżnienie.


###### Miguel de Cervantes "Przemyślny szlachcic Don Kichote z Manchy"  Dulcynea i Don Kichot
Ponieważ błędny rycerz powinien być zakochany, Don Kichot zdecydował się wybrać dla siebie damę serca. Postanowił, że zostanie nią wieśniaczka, w której niegdyś się tajemnie podkochiwał – Aldona Lorenzo. Szukając dla niej wytwornego imienia, nazwał ją Dulcyneą z Toboso. W drodze spotyka grupę podróżnych. Ponieważ nie chcą oni przyznać, że Dulcynea jest najpiękniejszą z kobiet, Don Kichot atakuje ich.

###### Chrétien de Troyes "Lancelot z Jeziora, czyli Rycerz na podwodzie"
Najsłynniejszy z poematów de Troyesa opiewa miłość Lancelota do królowej Ginewry. Pokazuje on do czego zdolny był rycerz w swoim uwielbieniu dla kobiety. Tradycyjnie jazda w powozie była uznana za hańbę dla rycerza gdyż jego miejsce było na grzbiecie konia. Jednak Lancelot tylko przez chwilę zawahał się przed jazdą w jednym z nich, dowiedziawszy się że dzięki temu uzyska wiadomość od królowej. Jednak ta krótka chwila wahania ściągnęła na niego pogardę Ginewry. Gdy jej gniew osłabł pozwoliła Lancelotowi odwiedzić się nocą w swej sypialni gdzie czekał na niego dalszy ciąg prób miłosnych.
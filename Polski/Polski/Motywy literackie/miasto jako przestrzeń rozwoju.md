
Motyw miasta występuje w wielu tekstach literackich. Ukazywane jest ono zazwyczaj jako miejsce umożliwiające człowiekowi rozwój oraz kształcenie lub przeciwnie, blokujące mu wszystkie drogi do osiągnięcia sukcesu lub awansu z niższych warstw społecznych. Często, tak jak w „Lalce” Bolesława Prusa opisane miasta stanowią przekrój społeczeństwa oraz zamieszkujących je warstw społecznych.

###### Warszawa – Bolesław Prus, „Lalka”
Warszawa w „Lalce” to przykład miasta, które uniemożliwia człowiekowi rozwój, a wszystkim ambitnym jednostkom utrudnia, osiągniecie ich celów. W powieści tej autor opisuje XIX Warszawę jako miasto zacofane, pełne ludzi niewykształconych i ciemnych. Główny bohater powieści Stanisław Wokulski dostrzega, że jest to miasto pełne sprzeczności i kontrastów, które zamieszkują jednocześnie ludzie skrajnie biedni, jak i wiecznie balująca, bogata arystokracja.

###### Petersburg - Fiodor Dostojewski, „Zbrodnia i Kara”, Dziady część III
Petersburg ze „Zbrodni i Kary” to miasto przytłaczające i brudne, pełne zepsucia i chciwości. Autor ukazuje występujący w ówczesnej stolicy Rosji kontrast między bogactwem Cara a nędzą zwykłych ludzi. Miasto to nie sprzyja rozwojowi człowieka, zmusza ich do zdobywania pieniędzy na różne niemoralne sposoby. Rodion Raskolnikow, by przeżyć w swoim skromnym mieszkaniu, decyduje się zabić i okraść bogatą lichwiarkę. Sonia w celach zarobkowych zmuszona jest do prostytucji.
Podobny obraz Petersburga – miasta zbudowanego na ludzkim cierpieniu, opisany jest w III części Dziadów Adama Mickiewicza.

###### Paryż – Bolesław Prus, „Lalka”
Paryż w „Lalce” stanowi kontrast do Warszawy. Stanisław Wokulski podczas pobytu w nim zachwyca się nad jego architekturą, idealnym rozplanowaniem oraz mieszkańcami. Spotyka w mieście wielu przedsiębiorców i wynalazców, których nie spotkałby w stolicy Polski. Jest to miejsce, które daje człowiekowi szansę na rozwój i docenia jego pracę. W przeciwieństwie do Petersburga i Warszawy Paryż jest miastem logicznie uporządkowanym, podczas pobytu w nim Wokulski zastanawia się nad sensem powrotu do Polski.

###### Łódź – Władysław Reymont, „Ziemia Obiecana”
XIX-wieczna Łódź opisana przez Władysława Reymonta to miasto fabryk i kominów, miejsce brudne, głośne i ruchliwe. Sterowane jest pieniędzmi oraz chęcią dorobienia się majątku. Reymont przedstawia Łódź jako świat bez moralności i ideałów, nastawiony tylko na konsumpcję, w którym większość mieszkańców zmuszona jest do ciężkiej pracy w fabrykach. Jest to na pewno miejsce, które nie umożliwia rozwoju jego mieszkańcom.

###### Oran – Albert Camus, „Dżuma”
W „Dżumie” Albert Camus opisuje przebieg zarazy w mieście Oran, położonym w Algierii oraz różne reakcje jego mieszkańców na zaistniałą sytuację. Ludzie przebywający w mieście w momencie wybuchu choroby zostają w nim zamknięci. Ich wszelkie myśli i zachowania zostają jej podporządkowane. W mieście w czasie zarazy nie ma miejsca i czasu na normalne życie, uczucia czy naukę. Gdy jego mieszkańcy zdają sobie sprawę z bliskości śmierci wszystkie idee oraz głębsze uczucia zostają zepchnięte na dalszy plan. Z tego powodu jest to przestrzeń, która nie sprzyja rozwojowi.

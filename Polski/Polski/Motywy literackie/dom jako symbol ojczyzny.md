Dom jest częstym motywem literackim, wykorzystywanym przez autorów tekstów kultury. Twórcy dostrzegają uniwersalny charakter domu, ponieważ jest to miejsce, w którym żyjemy i mamy z nim związane wiele wspomnień. W utworach literackich lub w filmach możemy zaobserwować, że ich autorzy porównują dom z którego się wywodzimy, w którym dorastaliśmy, do naszej ojczyzny, kraju z którego pochodzimy. Chcą pokazać, że państwo z którego się wywodzimy jest naszym domem.

**„Pan Tadeusz” Adama Mickiewicza**
W tym utworze, autor wyraża swoją tesknotę za swoją ojczyzną oraz za wczesnymi latami życia, podczas których mieszkał w swoim kraju. Pokazuje to pośrednio poprzez przedstawienie dworku w Soplicowie, który jest ostoją polszczyzny. Wystrój domu jest patriotyczny, na ścianach znajdują się podobizny dowódców polskich, zegar odtwarza “Mazurek Dąbrowskiego”. Na dworku w Soplicowie kultywowane są też stare polskie tradycje oraz panuje szlachecki ubiór. Obowiązywała hierarchia społeczna, goście siadali przy stole według określonej kolejności. Tadeusz Soplica powracając do rodzinnego domu na wakacje przypomina osobę, która stęskniona przyjeżdża do ojczystego kraju po długiej nieobecności. Tytułowy bohater wraca wspomnieniami do czasów swojego dzieciństwa kiedy przebywał w tym domu na stałe. Dla niego dom ten jest wyjątkowym miejscem, gdzie dorastał i poznał wielu wartościowych ludzi. Ojczyzna podobnie jak dom rodzinny kształtuje charakter człowieka, jest dla niego tak samo ważna, powinna dawać poczucie bezpieczeństwa.

**„Przedwiośnie” Stefana Żeromskiego**  
Gdy Seweryn Baryka opowiada swojemu synowi Cezaremu, który nigdy nie był w Polsce, jak wygląda ich ojczyzna, przedstawia obraz utopii, idealistycznej wizji Polski, która jest perfekcyjnym krajem do życia. Opowiada, że w ich ojczystym państwie budują szklane domy, w których żyją ludzie. Te domy mają być ponoć tanie w budowie, ciepłe i piękne. To wszystko jest jednak nieprawdziwym wyobrażeniem o idealnym kraju, który sobie wymyślił Baryka. Gdy Cezary przyjeżdża do Polski, konfrontuje się z rzeczywistością. Kraj w niczym nie przypomina państwa z opowieści jego ojca. Koncepcja szklanych domów zostaje jedynie wizją osoby, która tęskni za ojczyzną oraz marzy o czasie, gdy Polska będzie miejscem o dobrych warunkach życia, tak jak w szklanym domu.

## INNE TEKSTY KULTURY:

**„Miasto rodzinne” Władysława Broniewskiego**  
W wierszu Władysława Broniewskiego podmiot liryczny żegna się ze swoim domem, ponieważ idzie na wojnę. Wraca wspomnieniami do swojego dzieciństwa spędzonego w domu nad Wisłą, w którym wiele się nauczył, wiele przeżył. „Stał nad Wisłą stary dom z ogrodem” Wspomniany dom jest symbolem ojczyzny - Polski, kraju w którym się wychował i spędził całe życie. Podmiot liryczny jest silnie związany z ojczyzną i trudno jest mu się z nią rozstać.

**„Bagnet na broń” Władysława Broniewskiego**  
Jest to kolejny wiersz Broniewskiego, który dotyczy ojczyzny. Znowu pojawia się porównanie domu do Polski.
>*Kiedy przyjdą podpalić dom,  
ten, w który mieszkasz – Polskę  
(...)  
Bagnet na broń!  
Trzeba krwi!*

Podmiot liryczny chce przekazać, że gdy ktoś atakuje nasz kraj, trzeba stanąć do walki i walczyć o dobro naszego państwa. Podobnie jak naszego własnego domu należy chronić naszą ojczyznę, bo to miejsce w którym mieszkamy, nie możemy pozwolić by ktoś nam ją odebrał.

**„Pieśń o domu” Marii Konopnickiej**  
W utworze Marii Konopnickiej występuje sporo pytań retorycznych, które mają na celu wywołać u odbiorcy refleksję. Autorka pisze o tym jak ważne jest pielęgnowanie swojego rodzinnego domu. Konopnicka chciała w ten sposób przekazać, że należy ingerować w los swojej ojczyzny, by dbać o jej rozwój. Jej słowa mają zmotywować Polaków do odzyskania swojego kraju. W tekście nie pada ani razu wzmianka o Polsce, wszystko jest opisane symbolicznie.

Ojczyzna może być traktowana przez wielu jak swój dom. Jest to miejsce w którym żyjemy, zdobywamy doświadczenie, wspomnienia, uczymy się nowych rzeczy. Ważne jest również by dbać o swój kraj, tak jak się dba o własny dom, w którym mieszkamy. Interesowanie się sprawami bieżącymi związanymi z naszą ojczyzną jest istnotne, by zapewniać jej odpowiedni rozwój i poprawić warunki życia, tak jak z własnym domem.
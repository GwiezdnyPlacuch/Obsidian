Taniec może być traktowany jako forma rozrywki, popis artystyczny lub obrzęd. W literaturze odnajdujemy motyw tańca od Biblii aż do czasów współczesnych. Najczęściej taniec opisywany w literaturze ma charakter symboliczny.  

##### Adam Mickiewicz Pan Tadeusz  
Poeta daje opis ostatniego poloneza, którego bohaterowie tańczą przed wymarszem z Litwy wojsk napoleońskich. Taniec oznacza tutaj odejście pewnej epoki, symbolizuje dawne wartości, świat, kulturę – traktowane jako relikt przeszłości. Podkomorzy jest już ostatnim, który „tak poloneza wodzi”. Dowodzi to faktu, że Mickiewicz sportretował społeczność u progu ważnych zmian. Taniec ukazuje tu zatem historyczny krok, bohaterowie przechodzą tanecznym krokiem do innej epoki, w której obowiązywać będzie już zupełnie odmienna hierarchia wartości. Narodowy polski taniec służy tu podkreśleniu chęci kontynuowania wielkiej szlacheckiej tradycji w nowej rzeczywistości, zarazem zwracając uwagę na to, że będzie to już niemożliwe.  

##### Władysław Reymont Chłopi – wesele Boryny  
Tańce wykonywane podczas wesela są radosne, żywiołowe: to mazurki, oberki, kujawiaki. Odświętnie ubrani uczestnicy wesela – dzięki czemu mamy barwny, malarski opis elementów stroju ludowego – żywiołowo, dynamicznie tańczą, popadają niemalże w trans, tworzą jakby oddzielny organizm, zamieniają się w żywioł natury. W tym obrazie tańca możemy się doszukiwać symbolu witalności chłopów. Taniec symbolizuje weselna tradycje/obyczaje  

##### Stanisław Wyspiański Wesele – scena końcowa  
Bohaterowie dramatu Wyspiańskiego zostają w ostatnich fragmentach dzieła porwani do tańca. Chocholi taniec jest symbolicznym przedstawieniem marazmu, zniechęcenia, braku aktywności życiowej. W perspektywie narodowej chodzi tu o ukazanie Polaków i ich stosunku wobec zrywu powstańczego. Bohaterowie, krocząc niemal jak w transie w rytm melodii wygrywanej przez Chochoła, pozostają niezdolni do jakiegokolwiek działania. Podobnie przedstawia się społeczeństwo polskie, podzielone, zniechęcone, zajęte prywatą i egoizmem. W utworze pokazany jest także taniec Państwa Młodych, będący nie tyle wyrazem zbliżenia się do siebie przedstawicieli dwóch warstw społecznych, co popularnej w epoce ludomanii, traktowanej bardziej jako moda obyczajowa.  

##### Sławomir Mrożek Tango – scena końcowa
Tytułowe tango kończy dramat. Prymitywny Edek, który zyskuje pełnię władzy nad inteligentami, zmusza do tańca Eugeniusza – przedstawiciela rodziny z tradycjami, który dostosowuje się do nowej sytuacji. Edek tańczy boso, w rytm najbardziej popularnego tanga La cumparsita. Tango jest obrachunkiem z inteligencją, która w imię całkowitej wolności doprowadziła do rozpadu dotychczasowych wartości i w ten sposób utorowała drogę do władzy brutalnej sile. Ten taniec to obraz nowej sytuacji politycznej – pozornej zgody narodowej, ten, kto prowadzi w tym tangu, będzie prowadził i w życiu.  

##### Rozmowa Mistrza Polikarpa ze Śmiercią  
Utwór ten podejmuje charakterystyczny dla epoki średniowiecza motyw danse macabre – tańca śmierci. Spersonifikowana Śmierć w postaci szkieleta porywa tu do tanecznego korowodu wszystkich ludzi, nie zważając na różnice, jakie ich dzielą.  
Ten taniec ukazuje bowiem, jak naiwne byłoby myślenie, że nas śmierć nie spotka. Na koniec warto dostrzec, że w epoce średniowiecza motyw ten pełnił także ważną rolę dydaktyczną. Przestrzegał mianowicie człowieka przed tym, by nie ulegał za bardzo pokusom korzystania z uroków doczesnego życia, zapominając o nieuchronności jego końca.